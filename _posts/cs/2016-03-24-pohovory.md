---
title:  "Pohovory"
lang: cs
layout: post
---

Už dlouho mě svrbí prsty k napsání článku o zážitcích z hledání práce a technických pracovních pohovorů, ale zatím jsem to nemohl publikovat veřejně. Původně jsem chtěl sepsat několik těch nejzábavnějších historek, ale během poslední doby jsem potkal několik článků, které absurdní situaci na trhu práce popisují seriózněji, takže připojím jen pár ironických komentářů.

Tak za prvé: všichni přijímají jen ty nejlepší a nejtalentovanější. To zní správně. Až na to, že to dělají i všichni ostatní. Takže všichni mají ty nejlepší a nejtalentovanější lidi, daleko víc nejlepší než všichni ostatní. Kdo je dost nejlepší a nejtalentovanější posuzuje Karel, protože už je pět let po škole, takže je úplně nejvíc nejlepší a nejtalentovanější úplně ve všem. Doporučení od jiného interního člověka je třeba brát s rezervou, přestože je samozřejmě taky nejlepší a nejtalentovanější, ale co kdyby nebyl.

Z logiky věci pak samozřejmě vyplývá, že všechny firmy platí nejvíc a nabízejí nejzajímavější práci, asi jako Google. 

[We hire the best, just like everyone else][1]

Za druhé: schopnosti kandidáta (na jakoukoli pozici) se hodnotí podle a) osobního dojmu z hodinového pokecu, b) vypracování todo aplikace, c) testu z temných zákoutí transakční izolace/binárních operací/algoritmické složitosti atd., d) kombinace předchozích.

Zkušební doba určitě neslouží k vyzkoušení kandidáta. Číst blog/web kandidáta, jeho kód na GitHubu, odpovědi na StackOverflow, profesní Twitter nebo někdy i LinkedIn zatěžuje víc firmu než kandidáta a to je nefér a navíc kdo má tušit, že má web na stejné doméně jako email. Seznam dodaných projektů a referencí z nich je spíše přitěžující, protože je podezřelý tím víc, čím lépe zní, protože člověk, který se během pohovoru ztratí v souvislostech tak základní věci jako java.util.collections API přece nemohl designovat software stack frontendu největšího českého bankovnictví.

[Technical interview performance is kind of arbitrary][2]

Za třetí: Vývoj softwaru není inženýrská činnost, kde se většina důležitých věcí odehrála před 30 až 40 lety, ale jeden z podoborů marketingu, kde se vše důležité odehrálo během posledních pěti let. Je opravdu těžké nevidět paralelu s vybíráním partnera na maturitní ples americké střední školy: všechny holky se můžou zbláznit aby si je vybral nagelovaný frajer v koženém křiváku aby o pár let později sháněli asociálního nerda, protože na rozdíl od frajera dodělal školu a nezmlátí je, když přijde ožralej domů.

[We only hire the trendiest][3]

A nakonec: Práci seženete nejjednodušeji tak, že vypíglované CV odevzdáte na HR oddělení firmy a necháte to na odbornících.

[Job hunting and salary negotiation][4]

Teď ironii stranou, člověku by se to chtělo hodit na HR, manažery a vůbec korporát celkově, ale on je to z velké části bohužel reálný obrázek stavu programování jakožto průmyslového odvětví.

[The last programming language][5] 49:45 - "...and that should scare the hell out of you, because ........ YOU KNOW!"

[1]: http://blog.codinghorror.com/we-hire-the-best-just-like-everyone-else/
[2]: http://blog.interviewing.io/technical-interview-performance-is-kind-of-arbitrary-heres-the-data/
[3]: http://danluu.com/programmer-moneyball/
[4]: https://www.twilio.com/blog/2016/02/patrick-mckenzie-on-salary-negotiation-job-hunting.html
[5]: http://www.infoq.com/presentations/history-future-programming-languages 
