---
title: jOpenSpace
---

Dostat se na konferenci typu [jOpenSpace][jopenspace] a být tam platným účastníkem byl ten nejvzdálenější cíl, který jsem si představoval, když jsem začínal před dvěma roky psát blog. Splnilo se mi to mnohem dříve, než bych čekal a stálo to za to.

Nemá asi smysl dělat výtahy z jednotlivých přednášek, když trvají jen 10 minut a každý si je může prohlédnout sám, navíc objektivně nejlepší přednášky jsou vidět ve [výsledcích interního hlasování][hodnoceni]. Nemůžu napsat ani nějaký celkový dojem, protože spektrum témat bylo velmi široké a kromě obvyklého zaujetí novými jazyky (a Kotlinem zvlášť) se nic výrazně neopakovalo.

Co bych ale chtěl je (1) upozornit na přednášky, které mi nehledě na celkové umístění přišly velmi přínosné a (2) reagovat na některé přednášky.

## Tipy

Mých pár tipů se trochu liší od všeobecného hlasování:

- Monetizace mobilních aplikací: Kdo už na to někdy narazil ví, že monetizace je často mnohem těžší, než všechny technické problémy dohromady a pro mobilní appky to platí dvojnásob. Rady od člověka s reálnými zkušenostmi, který umí destilovat to podstatné, bych proto vyvažoval zlatem.

- Retrospektiva trvanlivosti technologií u dlouhodobého projektu: Tohle bychom si měli vtloukat do hlavy kdykoli můžeme, protože to je snad nejhorší neduh našeho průmyslu. Ivoshův příklad ukazuje absurditu životnosti technologií vůči životnosti projektů, na nichž mají sloužit, v celé nahotě. Kdyby to nepodával tak zábavně, bylo by to k pláči.

- Sledování zranitelností ve stromu závislostí: Poměr cena/výkon u tipu Vojty Růžičky na zvýšení bezpečnosti použití opensourcových knihoven je monstrózní. První věc, kterou udělejte, až začnete řešit bezpečnost.

## Reakce

K reakci mě vyprovokovaly dvě přednášky:

- [Neuralink][neuralink]: protože je to téma, ze kterého už jsem nějaký čas smutný.
- Proč Dagi není programátor: protože omezit celé bohaté spektrum lidských osudů na "buď budeš diktovat nebo cucat" mi přijde dost demotivující a potřebuju se té vize trochu zbavit.

Protože už ty reakce píšu dlouho, raději to oddělím do samostatných článků a budu je odsud linkovat až budou hotové.

[hodnoceni]: https://docs.google.com/spreadsheets/d/1WM5urJ2xo_f2KZNzJULu70r4TvfhO-oOOejtSoIuCoc/edit
[jopenspace]: http://www.jopenspace.cz/
[neuralink]: http://calavera.info/v3/blog/2017/11/17/neuralink.html
