---
title: jOpenSpace - Proč Dagi není programátor
---

Pokračuji v reflexi témat z letošního jOpenSpace. Tentokrát o Dagiho ‎příspěvku o tom, že programátory po pětatřiceti zůstávají jen looseři. ‎Dagiho určitě není možné podezřívat ze zaujatosti vůči technikům a jeho motivací byl spíš ušlechtilý cíl odvést debatu od přílišného zaujetí technickými hračkami k přemýšlení o tom, čeho jimi chceme dosáhnout. Argumentace byla ale postavená tak, že jsem musel kategoricky nesouhlasit snad s každou jednotlivou větou.

Dotklo se mě to možná proto, že stačilo málo a na stejné téma bych říkal stejné věci. Mojí diametrální změnu názoru vystihuje následující Tweet:

Hacker vs corporation

Ale vezměme to od začátku.

## Vyhoření

Mám pocit, že v životě každého Běžného Franty Programátora ‎musí po nějaké době přijít nuda. Každý další jazyk je jen další varianta syntaxe pro if. Dokázal si, že zvládne i velké projekty a to i jako architekt nebo team leader. Když se dostatečně nabaží sociálního uznání, začne se mu do hlavy pomalu vkrádat děsivá myšlenka: To je ono? To je všechno? Tohle teď budu dělat dalších 30 let? Kam se ale posunout dál?

V takových slabých chvílích je těžké odolat tomu všeobecnému dojmu, že smysl života je prostě stoupat po společenském žebříčku k většímu uznání, slávě, autu, domu... jak jinak než postupem v manažerské hierarchii. Taky jsem jednou neodolal a vzal roli hlavního technika na  přípravě "kurevsky velkého projektu"tm.

I když by to v bankovním světě, kde projekt probíhal, nemělo být velkým překvapením, přesto mě ochromila hloubka žumpy, do které jsem se tím dostal. Cynismus, egoismus, nevzdělanost, lenost, neschopnost, sobectví, falešnost a manipulace, vše v míře, která hraničila s psychiatrickou diagnózou. A já jsem to vydržel celé tři měsíce, protože jsem si myslel, že tak to prostě v tom velkém světě top managementu chodí a kdo jiný než já může být v takovém prostředí garantem alespoň nějaké technické kvality, která by zajistila přijatelnou práci tolika jiným technikům.

Je to samozřejmě blbost, na což mě promptně upozornilo mé tělo hned několika psychosomatickými problémy. Jakkoli některým lidem chyběly znalosti a kompetence v tom co jsme měli vytvořit, byly mnohem, mnohem lepší než já v mechanismech moci, síly, politiky a vyjednávání. Pochopil jsem, že stejný čas, který já od střední věnuji získávání intelektuálních schopností, věnovali oni tréningu dominance. Uvědomil jsem si, že nutným předpokladem úspěchu je v první řadě nehrát cizí hru.

## Nový začátek

S nadhledem by se to mělo odepsat jako jeden špatný zážitek, ale jednak nebyl úplně první ani poslední a jednak se mi přihodily i jiné věci. Předně jsem pochopil funkcionální programování a lambda kalkulus. Ne tak, abych udělal semestrálku a dostal zápočet jako před mnoha lety na škole, ale tak, že ‎mi to ustřelilo hlavu. O tom, jak hluboký to je zážitek napsalo už mnoho jiných, ‎pro mě to znamenalo hlavně zjištění, že po šesti letech vysoké školy a mnoha prestižních a úspěšných projektech v práci jsem ve skutečnosti neznal ani samotné základy programování.

Podobných otřesů světonázoru jsem v rozmezí několika málo let zažil ještě několik:

- Ačkoli jsem vystudoval specializaci distribuované systémy a vždy pracoval v prostředí, kde musely kooperovat až desítky nezávislých systémů, až po vynuceném přečtení EIP jsem pochopil, že všechny naše resty, soapy SOA i microservicy jsou většinou jen amatérské předstírání pochopení integrace.
- Ačkoli jsem si svoje první Linuxové jádro zkompiloval když mi bylo 16, než jsem pochopil mentální model Unixu od prvotních principů souborů a procesů, bylo moje pochopení úlohy a nástrojů operačního systému sada babských povídaček a šamanských rituálů (děkuji ti, Windows).
- Až po soustředěné masáži texty Jirky Čížka jsem musel uznat, že procesor ani jiný hardware není univerzální abstraktní krabička se dvěma parametry. Donutilo mě to zopakovat si základní lekce programování surového železa (odneslo to pár Arduin a Raspberry), tentokrát ale, stejně jako v případě FP, se zcela jinou optikou než když jsem ve škole pájel klopné obvody.
- Až po ponížení ze studia teorie kategorií jsem pochopil, že programování nesouvisí s matematikou volně, skrz logické myšlení nebo jiný rétorický bullshit, ale že programování JE matematika. Že stačí pár konstrukcí a místo kompilátoru řešíme kvantovou fyziku nebo matematickou topologii nebo někdy i filosofii. Mimochodem, myslíte si právě teď, že normální programátoři kompilátor v běžné práci neřeší? Taky jsem si to myslel. Teď, se za to stydím.
- Až po pohovoru do velkého vědecko průmyslového centra jsem zjistil, že svět informatiky jak ho znám z twitteru, hacker news, tech‎ crunche a jiných není všeobjímající, ale že je to jen jeden z několika ucelených vesmírů výpočetní techniky, které se navzájem zcela míjí a jejich obyvatelé o sobě vzájemně nevědí. Znáte SCADA systémy? Jestli si mlhavě představujete nějaké průmyslové PLC, mám pro vás překvapení: To platilo před 30 lety.

A jako zlatý hřeb přehlídky mé dřívější hlouposti vám předkládám následující klenot:

Twitter https://twitter.com/calaverainfo/status/488954491673530368

Na hloupých lidech je holt alespoň sympatické to, jak bezelstně a rádi usvědčují sami sebe. Nechávám to na webu viset jako memento sobě i ostatním.

Abych to shrnul: z přesvědčení (a že jsem k němu měl dobré důvody), že už jsem na české poměry na špičce svého oboru a v technické rovině mě už nic zajímavého nečeká, jsem se propadl do pocitu, že moje dosavadní vědomosti jsou jen dětské hračky.‎ Že jsem deset let po skončení vysoké školy trochu pochopil, co jsem se tam měl vlastně naučit. Že stojím na začátku. Zajímavé na tom je, že naprostá většina takhle zásadních vědomostí nejsou horké novinky, ale myšlenky desítky let staré.  Proč, když doslova leží na ulici nezměnili moje myšlení dřív? Proč mám i teď problém většině kolegů i kamarádů vysvětlit, k čemu je dobré ty věci znát z první ruky? To jsou možná nejdůležitější otázky vůbec.

## Vězení vlastního mozku

Odpovím si rovnou a naplacato svým cynickým pozorováním: Jediný, kdo má zájem na kvalitě a rozsahu vašich vědomostí, jste vy sami. Na celém světě. Dokud si tuhle surovou realitu neuvědomíte, budete se potloukat na firemních školeních vedených vidinou zvýšení produktivity, sponzorovaných konferencích vedených vidinou technického lock-in, evangelizačních meetupech pro upevňování značky a motivačních pohovorech se šéfem. Opravdové vědomosti ale nesvazují. Opravdové vědomosti osvobozují. Poznáte je proto tak, že se o ně dobrovolně nechtějí dělit ani zdánliví spojenci.

Čím déle v tomhle žijete, tím normálněji zní různé argumenty, proč něco _nevědět_: Vědomost není ekonomicky návratná, dá se outsourcovat, může se získat později... Prioritou takového světa nejsou vaše vědomosti, ale produkt na kterém pracujete. Není tam místo pro postupy, které by umožňovaly dobrat se osobního hlubokého pochopení: Zpochybňovat evidentně fungující věci. Nevěřit selskému rozumu. Podporovat svojí nejistotu. Dělat věci bezdůvodně. Naopak, když je potřeba směrovat kolektiv ke společnému cíli, jsou důležité přesně opačné vlastnosti: sebejistota, prosazování svého pohledu a prvoplánová presvědčivost.

Jedna z životních strategií v takovém světě je zabarikádovat se v hlavě na svých pozicích a vyrazit na cestu vzhůru. Nevyčítám jí nikomu, všechny nás k tomu tlačí to klišé o stoupání po společenském žebříčku, jen mi je takových lidí líto. Pokud se vám ale jako hackerům nechce opouštět vlastnosti, které z vás udělaly to, kým jste, skončit takhle nemusíte. Váš produkt můžete být vy.

## Úsvit hackerů

Pochopil jsem hlubší význam slova hacker. Pochopil jsem, že korporace se snaží vybudovat armádu, ale hackeři se mohou _stát_ armádou.

[xxx]: http://seznam.cz